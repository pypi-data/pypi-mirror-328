{
    "url": "https://ekantipur.com/business/2025/02/18/jagdullahs-contract-process-started-without-me-being-a-minister-canceled-without-being-notarized-energy-minister-khadka-35-48.html",
    "title": "जगदुल्लाको ठेक्का प्रक्रिया म मन्त्री नहुँदै सुरु, नोटरी नगर्दा रद्द : ऊर्जामन्त्री खड्का",
    "category": "अर्थ / वाणिज्य",
    "author": [
        "कान्तिपुर संवाददाता"
    ],
    "published_date": "फाल्गुन ६, २०८१",
    "published_time": "१५:३५",
    "content": "\nकाठमाडौँ — ऊर्जामन्त्री दीपक खड्काले आफू मन्त्रालयमा नजाँदै जगदुल्ला आयोजनाको ठेक्का प्रक्रिया सुरु भएको र यसअघि पनि रद्द गरिएको बताएका छन् ।प्रतिनिधिसभाको मंगलबारको बैठकमा ऊर्जामन्त्री खड्काले १०६ मेगावाटको जलविद्युत् आयोजनाको ठेक्का पछिल्लो पटक नोटरी नगर्दा रद्द भएको जनाए ।\n\n‘जगदुल्ला आयोजनाको ठेक्का प्रक्रिया म नजाँदै सुरु भएको थियो, त्यसबेला पनि दुई-चार दिनमै त्यसको ठेक्का रद्द गरिएको थियो,' उनले भने, ‘मैले त्यसबेला पनि किन रद्द भयो भनेर सोधेँ, बर्खाका बेला ठेकेदारहरु आयोजनास्थल जान सकेनन् र रद्द गरिएको जानकारी आयो ।’\nदोस्रो पटक जगदुल्ला कम्पनीले ठेकेदारले नोटरी नै नगरी कागजात बुझाउँदा ठेक्का रद्द गर्नुपरेको मन्त्री खड्काले सुनाए । ‘चेक आदानप्रदानमार्फत भ्रष्टाचार गरेर आयोजनामा लाग्ने गरिन्छ, ८ वर्षअघिदेखि माओवादी नेतृत्वले ऊर्जा मन्त्रालय चलाइरहेको रहेछ, उहाँहरुले के के गर्नुभयो होला, यस्तै गरिन्छ,’ उनले भने ।\nएउटा माननीय र मन्त्रीलाई आरोप लगाउँदा समाजमा के असर पर्छ भनेर समेत ख्याल गर्नुपर्ने खड्काको भनाइ छ । ‘चेक आदानप्रदान गरेको प्रमाणित गर्नुभयो भने उहाँहरुको पछाडि झोला बोकेर हिँड्न तयार छु,’ उनले थपे, ‘मन्त्री होइन, सांसद पदबाटै राजीनामा दिएर झोला बोकेर हिँड्न तयार छु ।’\n\nकृपया विवरण १०० अक्षरभन्दा कममा राख्नुहोस्।\nकृपया १० अङ्कको मान्य मोबाइल नम्बर प्रवेश गर्नुहोस्।\nकम्पनीले गत जेठ २० मा सिभिल र हाइड्रोमेकानिकलतर्फको ठेक्का आह्वान गरेको थियो । उक्त ठेक्काका लागि हाई हिमालयन हाइड्रो र एजीई कम्पनीको जेभी, झोङदिङ इन्टरनेसनल, पटेल इन्जिनियरिङ, लामा कन्स्ट्रक्सनलगायत सात कम्पनीले आवेदन दिएका थिए । तर प्राविधिक प्रस्तावमा कुनै पनि कम्पनी पास नभएपछि ठेक्का रद्द गरिएको जगदुल्ला कम्पनीको दाबी छ ।\nजगदुल्लामा ऊर्जामन्त्री खड्काले आवेदन दिएका सबै कम्पनीलाई किनारा लगाएर हाई हिमालय हाइड्रो कन्स्ट्रक्सन र एजीईलाई ठेक्का दिलाउने गरी मिलेमतोमा मध्यस्थता गरेको आरोप लागेको छ । १६ अर्बको ठेक्का पाउने कम्पनीले अरू चार कम्पनीलाई एक/एक प्रतिशतका दरले १५/१५ करोड दिने र मन्त्रीलाई दुई प्रतिशत दिने गरी लेनदेन भएको विषयमा अख्तियारले अनुसन्धान गरिरहेको छ ।"
}